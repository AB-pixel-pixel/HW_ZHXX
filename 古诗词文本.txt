静夜思  唐  李白  床前明月光，疑是地上霜。举头望明月，低头思故乡。
早发白帝城  唐  李白  朝辞白帝彩云间，千里江陵一日还。两岸猿声啼不住，轻舟已过万重山。
黄鹤楼送孟浩然之广陵  唐  李白  故人西辞黄鹤楼，烟花三月下扬州。孤帆远影碧空尽，唯见长江天际流。
古朗月行  唐  李白  小时不识月，呼作白玉盘。又疑瑶台镜，飞在青云端。
望庐山瀑布  唐  李白  日照香炉生紫烟，遥看瀑布挂前川。飞流直下三千尺，疑是银河落九天。
赠汪伦  唐  李白  李白乘舟将欲行，忽闻岸上踏歌声。桃花潭水深千尺，不及汪伦送我情。
望天门山  唐  李白  天门中断楚江开，碧水东流至此回。两岸青山相对出，孤帆一片日边来。
夜宿山寺  唐  李白  危楼高百尺，手可摘星辰。不敢高声语，恐惊天上人。
相思  唐  王维  红豆生南国，春来发几枝。愿君多采撷，此物最相思。
竹里馆  唐  王维  独坐幽篁里，弹琴复长啸。深林人不知，明月来相照。
九月九日忆山东兄弟  唐  王维  独在异乡为异客，每逢佳节倍思亲。遥知兄弟登高处，遍插茱萸少一人。
送元二使安西  唐  王维  渭城朝雨浥轻尘，客舍青青柳色新。劝君更尽一杯酒，西出阳关无故人。
鹿柴  唐  王维  空山不见人，但闻人语响。返景入深林，复照青苔上。
鸟鸣涧  唐  王维  人闲桂花落，夜静春山空。月出惊山鸟，时鸣春涧中。
绝句  唐  杜甫  两个黄鹂鸣翠柳，一行白鹭上青天。窗含西岭千秋雪，门泊东吴万里船。
绝句二首（其一）  唐  杜甫  迟日江山丽，春风花草香。泥融飞燕子，沙暖睡鸳鸯。 
春夜喜雨  唐  杜甫  好雨知时节，当春乃发生。随风潜入夜，润物细无声，野径云俱黑，江船火独明。晓看红湿处，花重锦官城。
江畔独步寻花  唐  杜甫  黄师塔前江水东，春光懒困倚微风。桃花一簇开无主，可爱深红爱浅红？
山行  唐  杜牧  远上寒山石径斜，白云生处有人家。停车坐爱枫林晚，霜叶红于二月花。
清明  唐  杜牧  清明时节雨纷纷，路上行人欲断魂。借问酒家何处有，牧童遥指杏花村。
江南春  唐  杜牧  千里莺啼绿映红，水村山郭酒旗风。南朝四百八十寺，多少楼台烟雨中。
秋夕  唐  杜牧  银烛秋光冷画屏，轻罗小扇扑流萤。天阶夜色凉如水，卧看牵牛织女星。
赋得古原草送别  唐  白居易  离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
池上  唐  白居易  小娃撑小艇，偷采白莲回。不解藏踪迹，浮萍一道开。
忆江南  唐  白居易  江南好，风景旧曾谙。日出江花红胜火，春来江水绿如蓝。能不忆江南？
回乡偶书  唐  贺知章  少小离家老大回，乡音无改鬓毛衰。儿童相见不相识，笑问客从何处来。
咏柳  唐  贺知章  碧玉妆成一树高，万条垂下绿丝绦。不知细叶谁裁出，二月春风似剪刀。
凉州词  唐  王之涣  黄河远上白云间，一片孤城万仞山。羌笛何须怨杨柳，春风不度玉门关。
登鹳雀楼  唐  王之涣  白日依山尽，黄河入海流。欲穷千里目，更上一层楼。
出塞  唐  王昌龄  秦时明月汉时关，万里长征人未还。但使龙城飞将在，不教胡马度阴山。
芙蓉楼送辛渐  唐  王昌龄  寒雨连江夜入吴，平明送客楚山孤。洛阳亲友如相问，一片冰心在玉壶。
乐游原  唐  李商隐  向晚意不适，驱车登古原。夕阳无限好，只是近黄昏。
嫦娥  唐  李商隐  云母屏风烛影深，长河渐落晓星沉。嫦娥应悔偷灵药，碧海青天夜夜心。
春晓  唐  孟浩然  春眠不觉晓，处处闻啼鸟。夜来风雨声，花落知多少。
宿建德江  唐  孟浩然  移舟泊烟渚，日暮客愁新。野旷天低树，江清月近人。
咏鹅  唐  骆宾王  鹅，鹅，鹅，曲项向天歌。白毛浮绿水，红掌拨清波。
游子吟  唐  孟郊  慈母手中线，游子身上衣。临行密密缝，意恐迟迟归。谁言寸草心，报得三春晖。
悯农  唐  李绅  锄禾日当午，汗滴禾下土。谁知盘中餐，粒粒皆辛苦。
江雪  唐  柳宗元  千山鸟飞绝，万径人踪灭。孤舟蓑笠翁，独钓寒江雪。
凉州词  唐  王翰  葡萄美酒夜光杯，欲饮琵琶马上催。醉卧沙场君莫笑，古来征战几人回？
别董大  唐  高适  千里黄云白日曛，北风吹雁雪纷纷。莫愁前路无知己，天下谁人不识君？
桥夜泊  唐  张继  月落乌啼霜满天，江枫渔火对愁眠。姑苏城外寒山寺，夜半钟声到客船。
风  唐  李峤  解落三秋叶，能开二月花。过江千尺浪，入竹万竿斜。
寻隐者不遇  唐  贾岛  松下问童子，言师采药去。只在此山中，云深不知处。
渡汉江  唐  宋之问  岭外音书断，经冬复立春。近乡情更怯，不敢问来人。
逢入京使  唐  岑参  故园东望路漫漫，双袖龙钟泪不干。马上相逢无纸笔，凭君传语报平安。
十五夜望月  唐  王建  中庭地白树栖鸦，冷露无声湿桂花。今夜月明人尽望，不知秋思落谁家？
寒食  唐  韩翃  春城无处不飞花，寒食东风御柳斜。日暮汉宫传蜡烛，轻烟散入五侯家。